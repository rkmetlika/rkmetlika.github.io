---
layout: post
title: "Rokometni turnir v Zenici 2020"
background: '/assets/images/2019-2020/turnir-zenica-kadetinje.jpg'
---

Kot vsi verjetno že veste, se je RK Metlika ta vikend mudil na mednarodnem rokometnem turnirju oziroma »HANDBALL CUP ZENICA 2020«. 
Na navedenem turnirju so sodelovale ekipe iz BIH, R Srbije, R Hrvaške ter RK Metlika.

RK Metlika se je turnirja udeležila z dvema ekipama in sicer z ekipo kadetov in kadetinj (letniki 2003 in 2004). V petek 
in soboto so naši kadeti in kadetinje igrali tekme v skupini ter oboji premagali vse tekmece ter suvereno osvojili prvi 
mesti v skupini. Kadetinje so se v soboto ob 18.00, v polfinalu pomerile proti vrstnicam iz ŽRK Sloga Gornji Vakuf ter 
jih premagale z rezultatom 23 : 19 ter se tako uvrstile v nedeljski finale. Kadeti so se v nato ob 20.00, v polfinalu 
pomerili z vrstniki oziroma domačini RK Čelik Zenica ter jih z odlično predstavo suvereno premagali z 29 : 17.

Odlične predstave naših mladih rokometašev, so pripomogle k temu, da smo njihovi navijači (starši), še dolgo v noč 
proslavljali njihove zmage.

V nedeljo dopoldan smo imeli prosto, kar je lahko vsak izkoristil za svoje aktivnosti. Igralke in igralci so izkoristili 
čas za druženje ter za pripravo na popoldanski finali, mi navijači pa smo se sprehodili do nam iz pesmi »Zenica blues« 
zelo poznanega KP Doma Zenica, kjer smo kljub temu, da nam je pravosodni paznik razložil, da je fotografiranje prepovedano, 
izkoristili trenutek njegove nepazljivosti in opravili skupinsko fotografiranje, seveda z metliško zastavo. Prosti čas 
pa smo nekateri izkoristili tudi za obisk v Zenici najbolj znane čevabdžinice Bešlič. Seveda našim trebuščkom za ta korak 
ni bilo žal.

Popoldan so se dekleta v finalu turnirja pomerile z vrstnicami iz RK Slavonski brod (R Hrvaška). Naše punce so tekmo zelo 
dobro odprle in povedle, v nadaljevanju pa so se jim nasprotnice po kar nekaj očitnih sodniških napakah, na žalost so 
bile vse te napake vedno nam v škodo, približale oziroma izenačile. Tekma je bila izenačena do zadnjih sekund, ko je 
rezultat na semaforju kazal 17 : 17. Igralke RK Slavonski brod, pa so 3 sekunde pred koncem tekme dosegle zadetek, s 
katerim so povedle in na našo žalost tekmo zmagale z rezultatom 18 : 17. Ostaja grenak priokus, saj smo bili vsi enotnega 
mnenja, da je na končni rezultat vplivalo slabo sojenje sodnikov, posledice tega pa so bile po tekmi vidne na obrazih 
naših igralk. Kljub vsemu pa lahko rečem, da so naše igralke v finalu pokazale boljšo igro od nasprotnic in so za nas 
velike zmagovalke.

Po končani tekmi kadetinj, so se v finalu turnirja kadetov, pomerili naši fantje ter ekipa kadetov RK Slavonski brod 
(R Hrvaška). Naši fantje, seveda še pod vtisom, da so bile naše kadetinje v prejšnji tekmi s strani sodnikov okradene, 
so od prve sekunde z borbeno oziroma odlično igro nasprotniku pokazali zobe in kmalu povedli za več golov. Ko so naši 
fantje že na začetku drugega polčasa povedli za več kot 10 golov, je lahko trener Peter Milek dal priložnost še ostalim 
igralcem s klopi, ki so dobro izkoristili svojo priložnost in pokazali, da se lahko v prihodnosti računa tudi na njih. 
Na koncu so naši kadeti suvereno zmagali z rezultatom 34 : 21.

Nas starše, pa je najbolj razveselila enotnost naših igralk in igralcev, saj so naše kadetinje, takoj po zadnjem 
sodnikovem žvižgu, stekle na parket v objem našim junakom. Vsi skupaj smo uspehe naših kadetov in kadetinj slavili 
še kar nekaj časa. Verjemite mi, vsi smo ponosni na vas.

Za kadetinje RK Metlika so igrale: Pia Deanovič, Vita Vinski, Nelli Deanovič, Erna Dedič, Laura Petrušič, Pika Krušec, 
Kaja Polak, Nina Malič, Maja Kavčič, Neja Kokot, Gaja Ogulin, Kara Martinčič, Neža Dokl, Lara Goričanac, Daša Radoš, 
Katja Tudjan ter Tia Malešič Metež.

Vita Vinski je bila na turnirju proglašena za najboljšo igralko turnirja.

Za kadete RK Metlika so igrali: Martin Pečarič, Leon Škrinjar, Marko Goleš, Aljaž Vovk, Mitja Leščanec, Nino Goleš, 
Toni Prosenik, Jure Lazukin, Marko Kambič, Luka Kremesec, Gašper Kokot, Bor Mežnaršič ter Primož Malešič.

Naš igralec Martin Pečarič je na turnirju prejel pokal za najboljšega strelca, Aljaž Vovk pa pokal za najboljšega vratarja.

Še enkrat bi se rad zahvalil vsem igralkam in igralcem RK Metlika ter vsem staršem, ki jih podpirate in jim nudite 
vso potrebno podporo. Ne morem pa mimo tega, da se ne bi zahvalil trenerju Petru Mileku, ki opravlja odlično delo, 
kar kažejo rezultati zadnjih sezon.

Zahvalil bi se tudi fizioterapevtoma Andreji in Marjanu Mužarju, ki sta veliko svojega prostega časa posvetila temu, 
da so bili naši igralci in igralke dobro pripravljeni in motivirani na vse tekme. Marjan in Andreja, še enkrat hvala, 
da sta člana naše ekipe in poleg trenerja Petra Mileka veliko pripomoreta k rezultatom naših otrok.

Na koncu pa ne morem mimo tega, da se ne bi zahvalil še Alešu Tudjanu, predsedniku RK Metlika, ki odlično vodi naš klub. 
Aleš, v imenu vseh igralcev in članov kluba ter ostalih podpornikov kluba se ti iskreno zahvaljujemo za vse.

Pripravil: Alen Polak

<img style="width: 100%" src="/assets/images/2019-2020/turnir-zenica-vsi.jpg"/>

<img style="width: 100%" src="/assets/images/2019-2020/turnir-zenica-kadetinje.jpg"/>